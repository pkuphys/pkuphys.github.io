---
title: 克州七日行记
author: 祺桑
layout: post
tags:
  - 文化旅游
---


## 序
自余今夏赋闲，怅然无务，心思愦愦，遂与友人同游克州，聊以宽解。克州者，克罗地亚也，前南斯拉夫联盟之西州，自独立之日于今二十有八载矣。其地细长如钩，依山傍海，多有古港旧城座落其间，自南而北串缀纷繁，其知名者四，曰杜布罗夫尼克，曰斯普利特，曰扎达尔，曰萨格勒布。余二人驱车始自杜布罗夫尼克，迄于萨格勒布，凡七日，遍历山川乡土，遂述所见所闻，聊记于此，亦使后之览者复能有感于斯文。

## 一

杜布罗夫尼克者，古曰拉古萨，宋开禧间为威尼斯公所营，元至正中自立，清嘉庆十三年乃入克州。城方三里，高五丈余，四角哨戍畾塔俱全，西北角塔高十丈，北仰青山，南临苍海，东西有二门，东门有港，西门有小山，别置一城，东西门外百里峭崖，飞鸟不停，游鸢难栖，山海一体，实坚城也，非由海路不能近攻。城内街衢纵横棋布，东西二门之间为一主道，阔约三丈，其余巷陌，一肩之狭，不能并行。楼阁寺庙，俱被砖石，白墙红瓦，尖顶直壁，尺寸雷同，高低相一。城中富贵多好置楹，楹顶拱门，相连成廊，以示区别。

时值酷暑，余不堪曝晒，乃驱车移步城北山间。山中有一食肆，专营炙肉，牛羊豕禽，不一而足。自山巅南瞰，天海同体，四望无极，城戍海岛，一览无余。山北远眺，十里谷地，十里之外别有一山，乃两界山云，山外有国曰波斯尼亚和黑塞哥维那。山顶有胜利碑，碑侧有帝国兵营旧址，乃法帝拿破仑所建，年久失葺，弃如敝屦，茅茷榛莽，断壁败垣，荒芜腐臭，杳无访迹。

余二人闲寂无趣，聊以成语对联为乐。犹忆友人出一上联曰“烧火烤火烧”，盖朔北燕易之地有饼名“火烧”。其句对称工整，倒顺同叙，尤为巧者，“火”乃“烧”“烤”之偏旁部首也。余百思方得其对，曰“照日晒日照”，虽非精妙，然粗得相衬，亦可谓巧矣。又余出一联，曰“萬花丛中一株草”，此句尾之字乃句首二字偏旁部首也。对曰“亿众面前独行人”，取《孟子》“虽千万人吾往矣”之意也，亦不甚绝妙矣。日渐西斜，兴尽方		归。

	赞曰：
	咫尺小邦古城牢，万千游客今逍遥，
	入海方知绿水浅，上山俯瞰凌云高，
	万花难能淹碧翠，亿众何可沮英豪，
	曹公南下襄阳日，岂为铜雀锁二乔？

## 二

自杜布罗夫尼克驱车北行，道路崎岖，弯转难行。道经奥米什乃至斯普利特。斯普利特者，大秦王戴克里先所营之都也，建于晋元康永兴间凡二十年始成。遗址存者惟王宫墙垣，寺庙地窟，二三残柱，矗立路旁。宫苑方一里有奇，以铜铁银金名东西南北四门。其西其南皆为海，其南有港，一如杜布罗夫尼克。王宫有一地穴甚大，正中有厅，厅上六柱，左右相隔一丈，两侧厢房各有数十间，俱阴黑潮湿不堪。王宫正中有一圣教堂，堂前钟楼高五丈余，台柱尚完，余二人遂登楼远眺，四下空旷，新旧街市，大小舰舸，尽收眼帘。
斯普利特东北三十里有一小城，名曰克里斯城，矗小山之巅，扼南北之途。其城依岭而建，离地百仞，宽二十丈，长百丈，堡塔俱备。城内层层叠嶂，垛堞女墙，高低错落；城外峭直陡壁，峰峦相连，紧密无隙。回望斯普利特，天海山楼俱为一体，身处此境，目映其景，实令人心旷而神怡。此城建于唐季，自初立始，凡遭兵祸数百年，大小数十战，陷落者四，皆以众寡不敌也。尝以两千人独撼数万众，将死无援，经年乃降，是亦忠魂勇义之所也。    

	赞曰：
	大秦戴王筑先宫，但悲不见四夷同，
	东岭毫巅起坚壁，北隘咽喉树英雄，
	碧水青山今还绿，朱发赤袍浸血红，
	莫羡别家好男儿，我辈只在不言中。

## 三
克里斯城又东北二百里有科尔卡苑，地处内陆，毗邻界山，山泉融雪，川流成溪，纵贯苑中。乘舟缘溪，溯逆而上，两岸山崖峭壁，怪石穿空，乱木横植，水中芦苇漫生，一望无际。不时至于山麓，乃弃舟登岸。复行数十步，斩荆穿林，猛见一水帘扑面，宽百尺，高三丈许，广阔白皙，如云如幕，虚幻沸腾，如月如雾，珠玉纷落，银铃披风，声声悦耳，沁人心脾。至近乃如猛兽奔腾，气冲山河，其声亦转似狼吟虎啸，令人心颤。
又行数百步，值一平坦处，细流漫野，上有小桥逡巡曲折，徘徊其上，俯见溪水清澈见底。至水缓处，游鱼戏虫，鳞须可见，或静或动，阵形不乱：静则如岁驻时止，水波不纹，针擎钉固，呆若悬鸢；动则如行雁齐飞，群聚成文，灵动轻快，狡若脱兔。至水急处，清泉漱漱，湍流急奔，溪石迸发，野草摧折。嗟夫鱼虫静动瞬息之变亦极矣，乃容于水。鱼虫之形态万千也，水惟静缓以待，一旦急动怒泻，则鱼虫虽插翅不能存也。然后知世间万物，以水为大，盖其无形而万态欤。慨叹良久，日暮乃归。

	赞曰：
	科尔卡苑湍流急，深林怪石夹长溪，
	瀑帘漫似云和月，虎啸滔天濯青泥，
	浮虫游鱼千百态，静装缓容只一袭，
	任尔机巧多变幻，无形自始不可敌。

## 四
扎达尔者，大秦之大邑也，于科尔卡苑西北三百里，出斯普利特北门五百里。城方五里，仅东北各有余墙，有北门二，东门一，北西南三面环海，其北有港，舟桅林立。余等晨入东门，暮出北门，穿行于街巷之间，漫步于西海之滨，遍历城中诸景，寺庙府衙，富丽堂皇，里肆巷衢，游人倍至，茶舍食坊，宾客咸集，城墙塔楼，云耸高峨。城西南临海处沉铜管数十，长短不一，皆为中空，与地相连，顶有小孔，海浪每至，辄与铜管相击，其音高低不同，和而成乐，宛似洞箫，号“海风琴”者也。
    须臾日中，晌午当餐，觅得一酒肆专营米面饼食者。其人煮米，混以鱼肉汤汁，更有熔乳酪者，煮面亦然，不类中州。其人烤饼，其上饰以鱼肉乳酪，乃横置于窑中，然食之颇类中国。另有汤、饺、甜物，种类繁多，千奇百怪，层出不穷，未可一一俱道。
其地晴雨多变，值夕阳渐入，忽风起云涌，雷雨骤至，劫余二人于归途，遂困于城外一小楼。暴雨强劲，烈风呼啸，翻江倒海，倾盆覆瓢，银幕蔽天，珠帘垂柳，惊雷振聩，满城遗涝，路无行人，良久方休。余待至子夜乃得归。

	赞曰：
	城外环海滨，墙内楼如林，
	西南埋铜柱，奇思亦何新，
	暴雨黑云致，倾盆悍风引，
	何以困归途，为听海风琴。

## 五
普利特维采苑在扎达尔东三百里，又名十六湖苑，以苑内大小湖沼十有六故也。其地远离都邑藏于深山，山谷相间，道狭且曲，依山盘旋，蜿蜒难行。苑内山势怪特，阶崖层出，断峦比立，飞瀑流水，湍溪涌泉，恒出目侧，应接不暇。苑最东处有一长瀑，高百尺，宽仅丈余，细窄如缕，柔顺如丝，三面环山，瀑声清轻，置身其下顿感心宁神寂，思绪超然，静谧如眠，良久始觉。
溯溪而上，山势少缓，湖泊成群。小者清晰见石，波纹不惊，鱼草相映，如镜如冰，碧蓝且绿，如翡如玉，游人围集，似痴似迷。大者广袤无垠，翠泽青池，林木环绕，影印苍天，泛舟湖心，顺风随波，闲楫逐流，方觉天地广阔，无拘无束，浪荡形骸，乐在其中。
须臾日暮，尚未兴尽，怏怏而归。夜宿于山间逆旅，冷寂无人，幸余等聪颖，预已料及，乃载酒携肉而来。当夜二人倾酒桶，斩彘肩，促膝而侃，酒满四升，肉尽二斤，醺饱乃足，兴尽而罢，时夜已三更，月过中天矣。

	赞曰：
	平生最羡半日闲，有幸乃得山谷间，
	深沟绝壑蓄琼液，奇峰断壁悬飞帘，
	小湖平静拟冰玉，大泽豪迈印苍天，
	岭上月下秉烛饮，醉趣酒友斩彘肩。

## 六
自普利特维采苑北行三百里至克州首府萨格勒布。自克州独立，遂以萨格勒布为京师，率广于他城，方可三十里，其势北高南低，城内寺庙繁多，其知名者二：一曰城北圣马可堂，临高总览，一睹全域，堂瓦琉璃缤纷五色，布局成图；一曰城东萨格勒布堂，双塔并立，高耸入云，气势磅礴，非余可比。
城中广场有铜像，乃克州侯耶拉西奇也。方其幼时，萨格勒布犹属匈牙利，清道光二十八年，泰西大变，各国内乱，革命纷起，耶拉西奇乘势起兵自号克侯，遂割萨格勒布自立，后南并诸部，遂有全克，故曰克州独立始于耶侯也。
城南诸厦星罗棋布，有歌剧院、科学院、美术院、图书馆，皆方正宽大，黄墙青瓦，形态近似。最南有车站广场，亦设一铜像，乃首代克王托米斯拉夫也。初，唐武宗会昌间，大秦封特皮米尔于克里斯，号克公。特皮米尔生哲思拉夫，哲思拉夫生蒙契米尔，蒙契米尔生托米斯拉夫，遂以后唐同光三年僭称克王，今乃尊为克州之祖。其北魏道武帝拓跋珪之比欤？克州故史多不为中土所知，是以志之。

	赞曰：
	千年浮沉论克州，独立未成誓不休，
	肇自托米僭位始，万古功绩夸耶侯。

$\int$己亥年季夏
